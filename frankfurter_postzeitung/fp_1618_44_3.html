<!DOCTYPE HTML>
<html>
   <head>
      <meta http-equiv="Content-Type" content="text/html; charset=UTF-8">
      <meta name="viewport" content="width=device-width, initial-scale=1">
      <link rel="stylesheet" href="frankfurter_postzeitung.css">
      <title>Jg. 1618, Ausg. 44, Artikel 3</title>
   </head>
   <body>
      <header id="site-header">
         <nav class="breadcrumbs"><a href="index.html">Frankfurter Postzeitung</a><span> / </span><a href="all_years.html">Jahrgänge</a><span> / </span><a href="fp_1618.html">1618</a><span> / </span><a href="fp_1618_44.html">44</a><span> / </span><a href="fp_1618_44_3.html" class="active">3</a></nav>
      </header>
      <main>
         <header id="page-header">
            <h1>Jg. 1618, Ausg. 44, Artikel 3</h1>
            <nav class="nav_horizontal"><a href="fp_1618_44_2.html"> &lt; </a><span> — </span><a href="fp_1618_44_4.html"> &gt; </a></nav>
         </header>
         <article class="letter" id="fp_1618_44_3">
            
            <div class="page-number"><a href="https://brema.suub.uni-bremen.de/zeitungen17/periodical/zoom/904434" target="_blank">SUUB: 904434</a></div>
            <h2>
               Auß <span class="place">Wien</span> vom <span class="date" title="1618-10-25">25. Ditto</span>.
               				</h2>
            
            <p>
               Das Boͤhmiſche Kriegsweſen leſt ſich zu beydẽ theilen ſchlecht anſehen/ dieweil
               					<br>von keinem theil noch nichts tentirt wirdt/ die Keyſ. ligen zu Pilgram/ 3. Meil wegs
               					<br>von Triglau/ wol verſchantzt/ vnnd ſeindt etliche 1000. Heyducken in breitſchafft/
               					<br>welche wider Boͤheim gebraucht werden ſollen.
               				</p>
            
            <p>
               Vorgeſtern iſt ein Currir nach Meyland ſpedirt worden/ allda das Spaniſche
               					<br>Kriegſvolck / vber 10000. Mann ſtarck/ abzufordern/ So complirt der Graff von
               					<br>Fuͤrſtenberg auch ſein Regiment/ daran noch 2. Fendel abgehen/ Herꝛ Otto Hein-
               					<br>rich Fugger wirdt mit einem Regiment/ ſo auff Spaniſche bezahlung geworben/
               					<br>außm Reich erwartet/ vnd ſoll Graff Tampier welcher vor dreyen tagen neben an-
               					<br>dern Befelchshabern/ außm Laͤger allher kommen/ auff Florendiniſche bezahlung/
               					<br>500. Cuͤraſſer werben/ Gleicher geſtallt helt Hertzog Heinrich Julius von Sach-
               					<br>ſen/ vmb Patenten an Knecht zu werben/ vmb deren Luͤcken/ ſo geſtorben vnnd todt
               					<br>blieben/ zu erſetzen/ ſonſten wirdt allhier vor allen Thoren mit etlichen Trommeln
               					<br>vmbgeſchlagen/ welches keinem Frieden gleich ſihet/ Vnnd hat man/ daß vor et-
               					<br>lichen tagen auß dem Keys. Laͤger viel Soldaten den Boͤhmen zugelauffen ſeyn.
               				</p>
            
            <p>
               Jhre Keyſ. Maj. haben die <span class="aq">ſuſpenſio armorum</span> dem Churfuͤrſten zu Sachſen
               					<br>vbergeben/ es beruhet aber darauff/ daß die Boͤhmen gaͤntzlich diſarmiren/ vnd ſich
               					<br>ſubmittiren / Hingegen jrer Maj. Volck an etlichen orten in Boͤheim bleiben/ vnd
               					<br>ſollen doch keinen Schaden niemands zufuͤgen/ deßwegen der Chur Saͤchſiſch
               					<br>Geſandten auff 21. diß naher Prag verreiſet/ ſein verrichtung gibt zeit/ Die Jnter-
               					<br>poſition wirt noch den 4. Chur vnd Reichſfuͤrſten vbergeben / zu dẽ end iſt Beyerns
               					<br>F. D. ꝛc. auffs new erſucht worden.
               				</p>
            
            <p>
               Zur Neyß iſt von den Buͤrgern ein Tumult entſtanden/ haben mit gewalt ein
               					<br>Kirchen eynnemmen/ vnnd predigen laſſen wollen/ die Raͤth aber ſie wider geſtillt/
               					<br>vñ verſprochen/ ein ort zu verſchaffen/ da ſie jr <span class="aq">exercitiũ religionis</span> frey vbẽ moͤgen.
               				</p>
            
            <p>
               Die Oeſterreichiſche Euangeliſche Landſtaͤnde habẽ den erſtẽ Nouember allhie
               					<br>eine zuſammenkunfft/ vnnd ſol darauff als bald den 11. <span class="aq">eiuſdem</span> ein Landtag / wel-
               					<br>cher von jrer Maj. bereit außgeſchrieben/ gehalten werden/ deſſen Propoſition ſeyn
               					<br>wirdt/ jre Maj. begern/ dz die Landſchafft auff jren Koſten ein Regiment Knechte/
               					<br>vnnd 1000. Pferde werben/ vnnd wider Boͤheim halten ſollen/ Den Schluß hat
               					<br>man zu erwarten.
               				</p>
            
            <p>
               Auff 22. diß haben die Fuͤrſten vnd Staͤnde in Schleſien jhrer Keys. Maj. jhre
               					<br>Erklaͤrung vbergeben/ daß ſie nemlich den Boͤhmen/ der nahen verbuͤndnuß nach/
               					<br>hilffloß nicht laſſen koͤnnen/ welches viel <span class="aq">diſguſti</span> vervrſacht.
               				</p>
            </article>
      </main>
      <footer>
         <div>Hier entsteht ein Footer.</div>
      </footer><script src="frankfurter_postzeitung.js"></script></body>
</html>